<h1>ጠቐምቲ ሓበሬታታት ንሓተቲ ዕቑባ</h1>

<div class="chapters">
	1. ናብ ከተማ ድረስደን እንቋዕ ብደሓን መጻእኩም።
	2. መስርሕ ሕቶ ዕቑባ - ቀዋሚ ነባርነት?
	3. ቋንቋ ኩሉ እዩ - ቋንቋ ጀርመን ምምሃር, ምትር¶ም, ምስትር¶ም.
	4. ቅኑዕን ዘይቅኑዕን - ደገፍን ሕጋዊ ምኽርን ትረኽበሉ ቦታ
	5. ምቕማጥ - መንገንድታት ናይ እኩብ መንበሪታት 
	6. ጥዕናዊ ጸገማት - ናይ ሓካይም ሓበሬታን ዘሎ ኣማራጺታትን
	7. ስራሕን ትርፊ ግዜን - ርክባት ምፍጣር
	8. ዓሌታውነት - ህጹጽ ሓገዝ ንግዳይ
	9. ንመሰልካ ምጥባቕ - ንባዕልኻ ኣብ ፖለቲካ ንጡፍ ምዃን
	10.  ናይ መወዳእታ ነጥብታት
</div>

<h2>1. ናብ ከተማ ድረስደን እንቋዕ ብደሓን መጻእኩም።</h2>
ዝመጻኻሉ መንገድን ድሕረ-ባይታኻን ብዘየገድስ: ሕጂ ኣብ ከተማ ድረስደንን ኣብ ሃገረ ጀርመንን መጺኻ ኣለኻ: ስለዚ  ናብዚ እንቋዕ ብደሓን መጻእኻ ክንብለካ ንደሊ። እዚ ማለት ኣብቲ ኣብ መጀመርያ ሕልኽልኽ ዝበለ ኩነታት ናብራ: ንሕና ንዓኹም ዘድሊ መሰረታዊ ሓበሬታታት ክንህበኩም እስኹም ከኣ ብምቕሉልነትን ትኩርነትን ንሓበሬታታት ከተስተውዕሉ ማለት እዩ። ግዜ እናነውሐ ብዝኸደ ግን ኩሉ እናቐለለ ክኸይድ እዩ። ነዚ ቃል ንኣትወልኩም። 
ንሕና? ማለት “ድረስደን ንኹሉ“ (Dresden für Alle) ኣብ ድረስደን ዘሎ ተቐባል-ጋሻ ባህሊ መሰረት ብምግባር ብሓባር ንምስራሕ ካብ ጥቅምቲ 2014 ክንነጥፍ ዝጀመርና ማሕበር ኢና። 
ሃገረ ጀርመን ኣብ ፈደራላዊ  ሃገራት ዝተኸፋፈለት እያ። ከምኡ ውን ሓተቲ ዑቕባ ናብዘን ዝተፈላለያ ፈደራላዊ ሃገራት ተመቓቒሎም ይምደቡ። ዛክሰን ከኣ ሓንቲ ካብዘን ሃገራት እያ። ማለት ክፋል ናይ ሃገረ ጀርመን ኮይና ርእሳ ዝኸኣለት ፈደራላዊት ሃገር ውን እያ። ከም ሓተቲ ዑቕባ ናብ ዛክሰን ዝመጻኹም: መብዛሕትኹም ባዕልኹም ዘይመረጽኩሞ ኢኹም። እዚ ይርደኣና እዩ። ንሕና ከኣ ኩሉ ግዜ ምቹእነት ክስመዓኩም ዝኽእለሉ ኩነታት ክንፈጥር ንደሊ።
ድረስደን ርእሰ ከተማ ናይ ፈደራላዊት ሃገር ዛክሰን እያ። ኣብ ገማግም ፈለግ ኢልበ (Elbe) ዝተደኮነት ኣስታት 54000 ነበርቲ ዘለውዋ ብባሮካዊ ቅዲ ህንጻ/ኣርክተክቸር ዝማዕረገት ከተማ እያ። ድረስደን ብተዛማዲ ውሑድ ሚእታዊት ቁጽሪ ስደተኛታት እዩ ዘለዋ። ገለ ክፋል ድረስደናውያን ኣብ ወጻእትኛታት ዘለዎም ኣረኣእያ ኩሉ ግዜ  ጽቡቕ ኣይኮነን። ካልእ ክፋል ድረስደናውያን ከኣ ብሓባር ምሳኹም ለውጢ ከምጽኡ ይደልዩ። ድረስደን ብዙሕ ባህላውያን ትካላት: ሓደ ዓቢ ዩኒቨርስቲ: ኣብ ኩሉ ዝተዘግሑ ናይ ዕዮ ትካልት ትውንን። ብተዛማዲ ሽቕለት ኣልቦነት ኣብዚ ከባቢ ልዑል እዩ። ስለዚ ኣብዚ ስራሕ ምርካብ ቀሊል ዕማም ኣይኮነን። ብፍላይ ከኣ ካብ ርሑቕ ከባቢ ዝመጸ ሰብ ስራሕ ክቑጸር ምስዝደሊ። ኣብ ድረስደን ንዓኻ ብጽቡቕ ዝቕበላ ብዙሓት ኩባንንያታት:ማሕበር ምትሕግጋዝ:ትካላት: ጉጅለታት: ኣለዋ። ኣብ ዝተፈላለየ ክፋላት ናይዚ ከተማ ኣብ ዕለታዊ ንጥፈታት ንዘጋጥመካ ሽግራት ኣብ ምቅላል ዝተሓጋገዛ  ናይ እንቋዕ ደሓን መጻኹም ማሕበራት ይርከባ። ናይ ደቀንስትዮ ጉጅለታት ኣለዋ: ስፖርታዊ ንጥፈታት ዝውድቡን ዘወሃህዱን ሰባት ኣለው: ብዙሓት ኣብ ዕለታዊ ንጥፈታት ንዘጋጥሙን ናይ መነባብሮን ጸገማት ንምፍዃስ ዝነጥፉ ትካላት ኣለዉ። ኣብዚ ኣዳሊናዮ ዘለና ካርታ ዝተፈላለያ ትካላት በብደረጀአን ሰሪዕና ኣቕሪብናየን ኣለና። ነዘን ትካላት ንጥፈታተንን ዝህቦኦ ኣገልግሎታትን ክትዕዘብን: ዝምስጠካ እንተድኣ ረኺብካ ኸኣ ብዘይ ምስካፍ ብቐጥታ ኢ-ሜይል ብምጽሓፍ ወይ ከኣ ኣብ ፌስቡክ ብምጽንባር ክትውከስንዕድም። ብምንታይ ምኽንያት ካብ ሃገርካ ከምዝወጻእኻን ኣብ መንገዲ  እንታይ ከምዘጋጥመካን ክንግምት ጥራይ ኢና ንኽእል። ስለዚ ብቐዳምነት ኣብ ገማግም ኢልበ ዝተፈላለዩ መናፈሻታትን እናኸድካ ተረጋጊእካ: ኣብ ድረስደን ነዊሕ እዋን ምስ ዝነበሩ ሰባት ተላሊኻ ክትከውን ተስፋ ንገብር። ንሕና ውን ብወገንና ናብ ማሕበራዊ ናራና እንቋዕ ብደሓን መጻካ ክንብለካ ንደሊ። ቀዋሚ ነባርነት ኣብ ሃገረ ጀርመን ክትረክብ ከኣ ተስፋ ንገብር። በዚ መሰረት ግን ንሕቶ ዑቕባ ዝምልከት ከተስተውዕለሉ ዘለካ ገለ ጉዳያት ከነዘኻኽረካ ንደሊ። 

<h2>2. መስርሕ ሕቶ ዑቕባ - ቀዋሚ ነባርነት?</h2>
ሃገረ ጀርመን ካብ ጭቆና ንዝሃደሙ ሰባት ውሕስነት ትህብ እያ። እዚ ኣብ ሃገራዊ ቅዋም ጀርመን መሰረታዊ ሕጊ ተባሂሉ ኣብ ዝፍለጥ ዝተሓገገ እዩ። እዚ ሕጊ‘ዚ ኣብ እዋን ሃገራዊ ማሕበራውነት “ Nationalsozialismus” ካብ ዘጋጠሙ ተመኩሮታት መሰረት ጌሩ ዝተነድፈ እዩ። ኣብዚ እዋን ሚልዮናት ሰባት ብጀርመናውያን ተቐትሉ: ከምኡ ውን ካብ ውሽጢ ጀርመን ሚልዮናት ሰባት ካብ ጀርመን ክስደዱን ኣብ ካልኦት ሃገራት ዕቑባ ክሓቱን ተገደዱ። ኣብ መሰረታዊ ሕጊ ሃገረ ጀርመን ዓንቀጽ 16a, ፖለቲካዊ ጭቆና ዝረኸበ ሰብ ናይ ዑቕባ መሰል የውህቦ። እንተኾነ ግና እዛ ምሉእ ሓሳብ ከምትገልጾ ቀሊል መስርህ ኣይኮነን። ንተኽእሎታቱ ንምድራት ብዙሓት ምቅይያራትን ምምዕርራያትን ተኣታትዮምሉ እዮም። ብተወሳኺ ውን ዋላ እኳ መሰል ዑቕባ ከምዝምልከተካ ንባዕልኻ ርግጸኛ እንተኾንካ: ኣብ ሃገረ ጀርመን ዘሎ ቤት ፍርዲ ብኸምኡ ዘይክርእዮ ይኽእል እዩ። ዑቕባ ኣብ ሃገረ ጀርመን ብመሰረት ቅዋም: ውዕል ጀነቫን ካልኦት ሕግታትን እዩ ዝረጋገጽ።
ስለዚ ንናይ ዑቕባ መሰልካ ብግብሪ ምሉእ ብምሉእ ክትረብሓሉ ትኽእል ኢኻ: ኩነታት ሕቶ ዕቑባኻ ከመይ ይኸይድ ከምዘሎ ብቐረባ ክትከታተሎን ሓበሬታ ክህልወካን ከምዘለዎ ግን ከነተሓሳስብ ንደሊ። ንፖለቲካዊ ጭቆና ክገልጹ ዝኽእሉ ብዙሓት ምኽንያታት ኣለዉ። ክፋል ናይ ዝተዓብለለ ማሕበራዊ ጉጅለ ብምኻንካ ተጨቁንካ ክትከውን ትኽእል: ብምኽንያት ሃይማኖትካ ወይ እምነትካ ተጨቁንካ ክትከውን ትኽእል: ጾታዊ ዝንባለኻ ናብ ተመሳሳሊ ጾታ ብምዃኑ ተጨቁንካ ክትከውን ትኽእል: ኣብ ሃገርካ ኩናት ብምውልዑ ወይ ውን ኣብ ፖለቲካ ንጡፍ ኮይንካ ኣንጻር መላኽን ደገፍቱን ብምቅዋምካ ተሳዲድካ ክትከውን ትኽእል። ኩሎም እዚኦም ምኽንያታት ኣብ ቅድሚ ዝኾነ ናይ ፈዳራላዊ ቤት-ጽሕፈት ሰራሕተኛ  “ፈደራላዊ በዓል-መዚ ንጉዳይ መገሻን ስደተኛታትን“ Bundesamtes fürMigration und Flüchtlinge“ (BAMF) ኣብ ትቐርበሉ  እዋናት ክቐርብ ዘለዎ እዩ። 

እዞም ሰራሕተኛታት ናይ ዓውዲ  ስነ-ኣእምሮ ክኢላታት ኣይኮኑን: ዘይምቕሉል ኣቅራርባ ክህልዎም ይኽእል እዩ: ስለዚ ኩሉ ግዝየ  ብዘይ ምፍራሕ ንዘለዉኻ ምኽንያታት ብዕምቆት ከተብርህ ኣዝዩ ኣገዳሲ እዩ። ናብ ቃለ-መሕትት/ኢንተርቪው  ቅድሚ ምእታውካ ኩሉ ግዜ ናይ ግድን እዛ ጽሕፍቲ ከተንብባ ኣለካ። ከምኡ ውን ኣስተር¶ሚኻ ኩሉ ዝገለጽካዮ ይገልጾ ምህላዉ ከተስተብህለሉ ኣለካ። ኣብ ትጠራጠረሉ እዋን ኣብ ወጥሪ ክትኣቱ የብልካን: ኣብ ክንድኡ መብርሂ ሕተት።  ግር ዝብሉ ዘይልሙዳት ሕቶታት ምስትሕተት ጸሓፎም። ጽሒፍካ ዘይትኽእል ምስትኸውን ንዓርክኻ ወይ ቀራቢኻ የዕልሎ: ኣብ ፖለቲካ ምስ ዝንቀሳቐሱ ንጡፋት ተራኸብ (9ይ ነጥቢ ተመልከት) ወይ ውን ናይ ጠበቓ ምኽሪ ሕተት (4ይ ነጥቢ ተመልከት)። ብዛዕባ መስርሕ ሕቶ ዑቕባ ዝያዳ ክትፈልጥ ምስትደሊ  ናብ መርበብ ሓበሬታ  ክጠቓለል ዘለዎን - ክጠቓለል ዘይብሉን ዝብል ጉጅለ (<a href="http://www.eingeschlossen-ausgeschlossen.de/#Asylsystem/Weg" target="_blank">Gruppe eingeschlossen-ausgeschlossen (Deutsch)</a>) ተወከስ. ኣብዚ ሓፈሻዊ ሓበሬት ብዛዕባ ተኽእሎታት እዚ መስርሕን ፍሉይ ኩነታትን ጉዳይ ሕቶ ዑቕባ ከምኡ ውን መብርሂ ብዛዕባ ወሰንቲ ኣምራት ምርካብ ይከኣል። ሕጊ ዳብሊን ዝጸልወካ እንተድኣኮይንካ: <a href="http://namf.blogsport.de/asylverfahren/" target="_blank">NAMF</a>s  ኣብ ዝብል ዓምዲ ሓበሬታ ብምኻድ ብቋንቋታት ጀርመን: እንግሊዝ: ፈረንሳን ዓረብን ምርካብ ይከኣል።
ጉዳይ ሕቶ ዑቕባ እሱር ኮይንካ ተንጠልጢልካ ትጸንሓሉ እዋን እዩ። ክትጽበ ጥራይ እዩ ዘለካ: ብዛዕባ መጻኢኻ ሓሲብካ ክትገብሮ ትኽእል ነገር የለን: ዋኒን ክትገብር ኣይትኽእልን: ትነብረሉ ቦታ ክትመርጽ ኣይትኽእልን። እዚ ኩነታት ንኣእምሮኣዊ ኩነታትካ ከምዝሃሲ ንፈልጥ ኢና። ኣብ ከምዚ ኩነታት ግዜኻ ባዕልኻ ምውዳብን ኣብ ዘለዉና ንጥፈታት ምስታፍን ኣገዳሲ ኣዩ። ኣብ ጀርመን ዘሎ ሕግታት ድሩት ዕድላት ጥራይ ከምዝፈጥርን ንዓኻ ኣብ ብዙሕ ነጥብታት ኣብ 2ይ ደረጃ ወዲሰብ ከምዝሰርዓካ ንፈልጥ ኢና። በንጻሩ ግን ካብዚ ድሩትነት ናይ ዕድላት ወጺእኻ ብኸመይ ንጡፍ ክትከውን ከምትኽእል ከነርእየካ ንደኢ። ስለዚ ከኣ እዩ ቋንቋ ምምሃርካ: ብፍላይ ከኣ ኣብዚ ቦታ ዝዝረብ ቋንቋ  ጀርመን ምምሃርካ ኣገዳሲ ዝኸውን።

<h2>3. ቋንቋ ኩሉ እዩ - ቋንቋ ጀርመን ምምሃር: ናይ ትርጉም ሓገዝ: ምስትር¶ም</h2>
ቋንቋ ጀርመን ኣብ ድረስደን የድልየካ እዩ። ቋንቋ ኣንግሊዝ ውን ሓጋዚ እዩ: ንነዊሕ ጠሚትካ ግን ቋንቋ ጀርመን ክትመሃር ኣለካ። እዚ ብዙሕ ምኽንያታት ኣለዎ: ዕለታዊ ንጥፈታትካ ከተሰላስል ምስትደሊ: ኣቲ ኣብዚ ቦታ ኩሉ ዝዛረቦ ቋንቋ ጀርመን ክትጥቀም ምስትኽእል ጥራይ እዩ ልሙጽ ዝኸደልካ። ኣብ ስፖርት: ኣብ ቤት መስተ: ኣብ ዕዳጋ: ኣብ ስራሕ: ኣብ ኩሉ ቋንቋ ቀንዲ ተራ እዩ ዝጻወት። ልክዕ ከምኡውን ኣብያተ ጽሕፈታትን በዓል መዝታትን ቋንቋ ጀርመን ይደልዩ። ኣብ መወዳእትኡ ክፍሊ ማሕበራዊ ኣገልግሎት ብዝተፈላለየ ቋንቋ ክዛረቡ ዝኽእሉን ብቋንቋታት ዝሰልጠኑን እኹላት ሰራሕተኛታት ክህልዉዎ ተስፋ ንገብር። እንተኾነ እቲ ኩነታት መብዛሕታኡ እዋን ከምኡ ኣይኮነን። ስለዚ ጉዳይ ሕቶ ዑቕባኻ ጽቡቕ ክኸይድ ዋላ ውን እንተኸኣለ ሽዑ ውን ንብዙሕ ምስ ቤት-ጽሕፈታት ንእትገብሮ ምምልላሳት ቋንቋ ጀርመን ኣዝዩ ኣገዳሲ እዩ።
ናይ ምትር¶ምን ምስትር¶ምን ሓገዝ ብርግጽ ብቐዳምነት ዘድሊ ፍታሕ እዩ። ብፍላይ ኣብ ቀረባ እዋን ናብዚ ቦታ ዝመጻኻ እንተድኣኮይንካ: ናይ ስራሕ ሰዓታት ኣብ ገዛውትን ናይ እኩብ መንበርን ኣብ ማሕበራዊ ንጥፈታት ናይ ዝተሓጋገዙ ሰራሕተኛታት ክትፈልጥ ኣለካ። እዚኦም ብህጹጽ ክሕግዙኻ ይኽእሉ እዮም። ኣብ ምትር¶ም ክሕግዙኻ ዝኽእሉ ሰባት ውን ክትፈልጥ ኣለካ። ኣብ ማሕበራዊ ንጥፈታት ዝተሓጋገዙ ሰራሕተኛ ክትረክብ ምስዘይትደሊ ኣብ ጉዳይ ስደተኛታት ንዝተሓጋገዙ ብዙሓት ንጡፋት ጉጅለታት ወይ ትካላት ምውካስ ውን ይከኣል። ኣብዚ ብፍላይ; ቤት-ምኽሪ ስደተኛታት ሳክሰን (<span class="locationLink" name="556e1d4c72a6e">Sächsischer Flüchtlingsrat</span>): ናይ ወጻእተኛታት ቤት-ምኽሪ (<span class="locationLink" name="556e1d420242a">Ausländerrat</span>): ኮንታክት ጉሩፐ ኣዙል (<span class="locationLink" name="556e1d33f0698">Kontaktgruppe Asyl</span>): ካሪታስ (<span class="locationLink" name="556e1d54a8b19">Caritas</span>): ከምኡ ውን ድረስደናዊ ትካል ምውህሃድ ስደትኛትትን ተፈናቐልትን (<span class="locationLink" name="556e1d53c320a">Dresdner Verein für soziale Integration von Ausländern und Aussiedlern</span>) ኣብ ካርታ ተዋሂቡ ካብ ዘሎ ሊንክ ብምጥዋቕ ሓበሪታ ምርካብ ይከኣል። ብዛዕባ ናይ ስራሕ ሰዓታት ውን ኣብዚ ኣምዲ ሓበሬታ ተመልከት። 
ቀጥታ ናብ ሓፈሻዊ ናይ ምትር¶ም ኣገልግሎት (<span class="locationLink" name="556e1d5057f02">Gemeindedolmetscherdienst</span>) ምውካስ ውን ይከኣል። ኣብዚ ትካል ኣብ ገለ እዋናት ግዜ ዘይክህልዎም ይኽእል እዩ ስለዚ ዓቕሊ የድሊ እዩ። 
ትምህርቲ ቋንቋ ጀርመን ዝህባ ብዙሓት ትካላት ኣለዋ። መብዛሕትኡ እዋን ኣብ መጀመርያኻ ነቲ ብመንግስቲ ዝውነን ኣብያተ ትምህርቲ ቋንቋ ጀርመን ዘማልእ ብቕዓት ኣይህልወካን እዩ። ስለዚ ቀርብ ናይ ትምህርቲ ብወለንታውያን መማህራን እዩ ዝማላእ። እቲ ዝዓበየ ከምዚ መደባት ዘወሃህድ ጉጅለ DAMF ዝተባህለ እዩ። እዚ ማለት ብቋንቋ ጀርመን ክዝርዘር ከሎ „Deutschkurse Asyl, Migration, Flucht“ (<span class="locationLink" name="556e1d313acbd">DAMF</span>) (ትምህርቲ ቋንቋ ጀርመን ንሓተቲ ዑቕባ: ስደተኛታትን: ተፈናቐልትን) ማለት እዩ። ኣብ ዓመት ብዙሕ ግዜ ናይ ብቕዓት ፈተናታት ይገብር። ናብዚ ጉሩብ ኢ-ሜይል ምግባር ምስትደሊ ናብ damf-dd@gmx.de ምጽሓፍ ይከኣል። ከምኡ ውን ኣብ ፌስቡክ ኣብ ካርታ ሓበሬት ኣብ ዘሎ ሊንክ ተወከስ። ቀዳማይ ደረጃ ቋንቋ ጀርመን ብዝቐልጠፈ ክትውድእ ኣዝዩ ኣገዳሲ እዩ። ዋላ ኣብ መጀመርያ ብርቱዕ እንተኾነ ውን ግዚየ ወሲካ ቀስ ኢልካ ክትተሓሓዞ ኣለካ። መብዛሕትኡ ግዜ ተጸበይቲ እኳ ዘለው እንተኾኑ ሳሕቲ ኣብ መፋርቕ ናይ ሰሚስተር ባዶ ቦታ ክርከብ ይኽእል እዩ።
 ድሮ ኣብ ጀርመን 3 ወርሒ ተቐሚጥካ እንተኾይንካን ናይ ቋንቋ  ደረጃ Sprachniveau A1 እንተድኣ በጺሕካን: መወዳእታኡ ESF ተባሂሉ ናብ ዝፍለጥ ትምህርቲ ቋንቋ ክትሳተፍ ትኽእል ኢኻ። ESF ብቋንቋ ጀርመን ክዝርዘር ከሎ „Europäischer Sozialfont“. ማለት እዩ። ኣብዚ ፕሮግራም ኤውሮጳዊ ሕብረት ቋንቋ ጀርመን ንስራሕ „Deutschkurse für den Beruf“ ዝብል ክፋል ይምውል። ኣብዚ ፕሮግራም ኣድለይቲ ቅጥዕታት ንዘማልኡ ስደትኛታት ዝኸውን ዕድላት ኣሎ። ዝያዳ ሓበሬታ ካብ ናይ ማሕበራዊ ናብራ ተሓጋጋዚኻ ክትረክብ ስለትኽእል ንዕኡ ተወከስ።

<h2>4. ቅኑዕን ዘይቅኑዕን - ደገፍን ሕጋዊ ምኽርን ትረኽበሉ ቦታ</h2>
ኣብ ድረስደን ኣብ ትነብረሉ እዋን ምስ ሰብ መዝን ሰራሕተኛታትን ጸገማት ብተደጋጋሚ ከ¶ንፈካ ይኽእል እዩ። ፖሊስ ውን ሓደሓደ እዋን ወገናውያ ክኾኑ ይኽእሉ። ቤት ጽሕፈታትን በዓል መዚታትን ዘይክርድኡኻ ይኽእሉ። ምናልባት ውን ንጉዳይ ሕቶ ዑቕባኻ ንምክትታል ጠበቓ የድልየካ ይኸውን። መሰል ከምዘለካ ክትዝንግዕ የብልካን። ንሕና ውን ኣብዚ እዋን ነዚ ንመሰልካ ክንጣበቕን ብትርድኦ ቋንቋ ሓበሬታ ንኽትረክብን ንሰርሕ ኣለና። ብዝቐልጠፈ ክትረኽበና ኣለካ።
እዞም መሰላትካ ምስ ዝገሃሱ ሕጋዊ ክሲ ናብ ቤት-ፍርዲ ከተቕርብ ትኽእል ኢኻ። ኩሉ ግዜ ሕጋዊ ጠበቓ የድልየካ ድዩ ኣየድልየካን ከተመዛዝን ኣለካ : ምኽንያቱ ገንዘብ ስለዝሓትት። ኣብ ትጠራጠረሉ እዋን ግና ጠበቓ ክትቆጽር ዝበለጸ እዩ። ንሱ ኸኣ ንኹሉ ሕጋዊ መስርሓትካ ይከታተለልካ: ንመስርሕ ሕቶ ዑቕባ ውን ብጽቡቕ ከብርሃልካ ይኽእል። ኣብ ቤት ምኽሪ ወጻእትኛታት <span class="locationLink" name="556e1d420242a">Ausländerrat</span> ሓደ ግዜ ኣብ ሰሙን ማለት: ነፍሲ-ወከፍ ሓሙስ: ካብ ሰዓት 16:00 ክሳብ 18:00 (4:00-6:00 ድ.ቀ.) መብርሂ ይወሃብ እዩ። ኣብዚ ብዝተፈላለየ ዓውደ ሕጊ ዝሰልጠኑ ጠበቓታት ክትረክብ ትኽእል። ከምኡ ውን ኣብ ናይ ስራሕ ሰዓታት ናብ ኣውስላንደርራት  <span class="locationLink" name="556e1d420242a">Ausländerrat</span> ወይ ውን ኮንታክትግሩፕ እዙል „<span class="locationLink" name="556e1d33f0698">Kontaktgruppe Asyl</span>“ ቀጥታ ብምኻድ ጠበቓ ምጥያቕ ይከኣል። ኣብዚ ቦታ ብብዙሕ መንገዲታት ክትሕገዝ ተኽእሎ። ካልእ ክትሓስበሉ ዘለካ: ደብዳቤ ካብ ቤት-ፍርዲ ወይ ሕቶ ዑቕባኻ ከምዝተነጽገ ዝሕብር ወረቐት ካብ ፈደራላዊ ቤት ጽሕፈት ጉዳይ ስደተኛታት „Bundesamt für Migration und Flüchtlinge“ ኣብ ዝመጽካ እዋን ብቕልጡፍ ጠበቓ ክትውከስ ኣለካ። መብዛሕትኡ ከምዚ ዓይነት ደብዳቤታት ናይ ግዜ ገደብ ኣለዎ። ኣብ ውሽጢ እዚ ናይ ግዜ ገደብ ጥራይ ኢኻ ግብረመልሲ ክትህብ እትኽእል። እዚ ናይ ግዜ ገደብ ምስዝሓልፍ እቲ ጠበቓ ብጉዳይካ ንኽምጉት ኣዝዩ ከቢድ እዩ ዝኸውን።

<h2>5. ምቕማጥ - መንገንድታት ናይ እኩብ መንበሪታት</h2>
ኣብዚ እዋን ኣዝዮም ብዙሓት ሰባት ኣብ ሃገረ ጀርመን ዑቕባ ንምሕታት ናብ ሃገረ ጀርመን ይመጹ ኣለዉ። ነዚ ከኣ ብዙሓት ከተማታትን ዓድታትን ኣቐዲመን ኣይተኣለዋሉን። ስለዚ ከኣ ብዙሕ ግዜ  ኣብዚ መዕቆቢ ስደተኛታት ዘሎ ኣተሓሕዛ  ሕማቕ ኣዩ።  ብዙሓት ሰባት ኣብ ሓደ ክፍሊ ይቕመጡ። ካብ ክልተ መባእስቲ ዝኾና ሃገራት ዝመጹ ሰባት ኣብ ሓደ ገዛ ከምዝቕመጡ ይግበር። ናይ እኩብ መንበሪታት ግዚያዊ መፍትሒ ጥራይ እዩ። ስለዚ ከኣ ብኣጸዋውዓ ሰብመዚ “ግዚያዋን ናይ እኩብ መንበሪ ገዛውቲ“ እዮም ዝባሃሉ። እንተኾነ ቀወምቲ መፍትሒ እዮም ኮይኖም ዘለዉ። ኣብ ገለ እዋን ውን ሕማቕ ቀረብ ኣቕሑ ገዛ: ዘይምቕሉል ኣተሓሕዛ  ኣመሓደርቲ መንበሪ ገዛ: ዘይምቹእ ኣቀማምጣ መንበሪ ገዛውትን ዘይምስናይ ሓቢሮም ዝነብሩ ሰባትን ጸገማት ክፈጥሩ ይኽእሉ። ገለ ገዛውቲ ውን ኣብ ርሑቕ ወሰናት ናይ ከተማ ዝተደኮኑ ብምዃኖም ካብኡ ወጺኻ ካልኦት ሰባት ክትረክብ ከቢድ እዩ። እንተኾነ ነዚ ናይ መንበሪ ጸገም ንምምሕያሽ ነዊሕ ጽዕሪ ዝሓትት እዩ: ስለዚ ንግዚኡ ነዚ ኣተሓሕዛ ንምምሕያሽ ክግበር ዝእል ብዙሕ ዕድላት የለን። ነዚ ኣሸጋሪ ናይ መንበሪ ኩነታት ኣብ ምቅላል ክሕግዙኻ ዝኽእሉ  ገለ ውሱናት ነጥብታት ጥራይ ከነብርሃልካ ንደሊ።
ሕማቕ ቀረብ ኣቕሑ ገዛ - እኹል ባኞ የብልካን? ብቑዕ ኣቑሑ ክሽነ ኣይተቐረበን? እምብዛ ብዙሓት ሰባት ኣብ ሓደ ክፍሊ ትነብሩ? ኢንተርነት የለን? ንኩሎም እዚኦም ቀሊል መልሲ የብሎምን። እቲ ዝቐለለ እቲ ተዋሂቡካ ዘሎ ቦታ ምምሕያሽ እዩ። ነፍሲ ወከፍ ሓታት ዑቕባ ኣስታት 6 ትርብዒት-ሜተር ዝግፍሑ መንበሪ ክፍሊ ይስለዓሉ። እዚ ኣዝዩ ንእሽቶ እዩ። ሓደሓደ እዋን ካብዚ ዝንእስ ክኸውን ይኽእል እዩ። ኣብዚ እዋን ካልእ ገዛ ክቕየረልካ ወይ ውን ናብ ካልእ መንበሪ ክትቅየር ክትጠርዕ ትኽእል። ኣብ ማሕበራዊ ናብራ ንዝተሓጋገዝ ሰራሕትኛ ተወከሶ። ንሱ ክተሓጋገዘካ ይኽእል እዩ። ከም መትከል ውን እኹል ቀረብ መሕጸብ ክዳውንቲ (ላውንድሪ) ከምኡ ውን  ክሽነ ክህሉ ይግባእ። ኣብ ሃገር ዛክሰን ንከተማታት ዝወጹ ሓፈሻዊ መምርሒታት ኣለዉ። እዚኦም ክማልኡ ኣለዎም። ብዙሓት ናይ ምትሕብባር ማሕበራት ነዚ መምርሒታት ይፈልጥኦ እየን: ስለዚ ሓገዛት ክገብራ ይኽእላ እየን። ሕልኽላኽ ዝመልኦ ዶ ኣ¶ኒፉካ? ሓጻቢት ማሺን ተበላሽያ? ባኞ ተሴሩ? ኩሉ ግዜ ኣመሓዳሪ ናይቲ መንበሪ ተወከስ። እሱ ምትሕብባር እንተኣብዩካ: ባዕልኻ ንጡፍ ብምዃን ምስ ክሕግዙኻ ንዝኽእሉ ሰባት ሓቢርካ ነቲ ጉዳይ ግሉጽ ግበሮ። ዝኾነ ፍርሒ ክስመዓካ የብሉን። እዚ መስርሕ ብኸመይ ኣገባብ ከምዝሰርሕ ኣብ 9ይ ነጥቢ ኣብሪህናዮ ኣለና። ንእግረመድና ክንሕብረካ ንደሊ: ከም ስደትኛ ቀጥታዊ ኢንተርነት ናይ ምጥቃም መሰል የብልካን። ኢንተርነት ምዝርጋሕ ናይ ኣባይቲ ኩባንያታት ዕማም እዩ። ኣብ ገዛኻ ኢንተርነት እንተዘይብልካ ምስ ደቂ ገዛካ ተማኺርካ ወድቦ። ድሕሪኡ ንተሓጋጋዚ ማሕበራዊ ናብራ ወይ ኣብ ድረስደን ነዊሕ ንዝተቐመጠ ብጻይካ ብዛዕባ እቲ ኣገባብ ሕተቶ።
ወገናዊ ኣመሓዳሪ መንበሪ ገዛውቲ - ነዚ ዝማልከት ውን ኣብ 9ይ ነጥቢ ተመልከት። ዓሌታውነት ከም ኣብ ካልእ ክፋል ናይ ዓለም ኣብ ሃገረ ጀርመን ውን ዓቢ ጸገም እዩ። ዋላ እኳ ብዙሓት ሰባት ዝጽዕሩሉ ተኾኑ: ዛጊት ኣብ ድረስደን ብዙሕ ግዜ  ብሰንኪ ፍሉይነት ሕብሪ ቆርበቶም ወይ ውን ስደተኛታት ብምዃኖም ጥራይ ብዙሕ ዓሌታዊ ኣድልዎ ይወርዶም እዩ። እዚ ዓሌታዊ ኣድልዎ እንተድኣ ኣጋጢሙካ ኣብ 8ይ ነጥቢ ዘሎ ጽሑፍ ከተስተውዕለሉ ንምሕጸን።
ኣብ መንጎ ብሓደ ዝነብሩ ሰባት ዝፍጠር ባእሲ - ባእስን ጎነጽን ኣብ ዝኾነ ማሕበረሰብ ከም ዘጋጥም ኣብ መንጎ ስደተኛታት ውን የጋጥም እዩ። ናይ ሓባር መንበሪ ገዛውቲ ከኣ ካብ ብዙሕ ክፋል ዓለም እዮም ዝእክቡ። ዝበዝሕ እዋን ናይ ሓባር መንበሪ ገዛውቲ ኣብ ደረጃታት ዝተኸፋፈሉ እዮም። ኣብ መንጎ ንሓድሕደን ሰላም ዘይብለን ሃገራት ባእሲ የጋጥም እዩ። እዚ ዝጸልወካ እንተኾይኑ: ኣብ ከምዚ ኩነታት ክትህሉ ኣይግባእን: እንተኔሩ ከኣ ተፈቲሑ ክኸውን ተስፋ ንገብር። ኣብዚ ጉዳይ ውን ክግበር ዘለዎ: ንኣመሓዳሪ መንበሪ ገዛውቲ ኬድካ ምዝራብ እዩ: ኣብ ናይ ስራሕ ሰዓታት ብምኻድ ምውካስን: ናይ ምትሕግጋዝ ማሕበራት ኣብ ዝእከቡሉ ኬድካ ምምኻርን። 
ብብዙሕ ምኽንያታት መንበሪ ገዛ ብሰብ መዚ ማሕበራዊ ጉዳይ (ሶሻልበሆርደ) መንበሪ ክትቅየር ይከኣል እዩ። ቅድም ግን ኣድላዩ ናይ ቅጥዒ ወረቐት ሓደ ግዜ ክትመልእ ኣለካ። እቲ ዝቐረበ ጥርዓን ክጸድቀልካ ወይ ክንጸግ ኣብቲ ውልቃዊ ኩነታት ናይቲ ጥርዓን ዝምርኮስ እዩ።ብፍላይ ኣብ ድረስደን ምስ ስድራኻ ትነብር እንተድኣ ኮይንካ ወይ ውን ብዘለካ ጥዕናዊ ጸገማት ዝያዳ ጸጥታ ዘድልየካ እንተድኣኾይኑ: እቲ ናይ ምቕያር ጠለብ ክሳለጥ ተኽእሎ ኣለዎ። ነዚ ዘረጋግጽ ጭቡጥ ሕጊ ክንዝርዝረልካ ኣይንኽእልን ኢና።

<h2>6. ጥዕናዊ ጸገማት - ናይ ሓካይም ሓበሬታን ዘሎ ኣማራጺታትን</h2>
ከም መረዳእታ ሓተቲ ዑቕባ ከም ጀርመናውያን ዝደለዩዎ ሓኪም  ብቐልሊል ናይ ምምራጽ መሰል የብሎምን። ዝግበር ሕክምናዊ ክንክን ብመሰረት ኣብ ንሓተቲ ዑቕባ ዝግበኦም ረብሓታት „Asylbewerberleistungsgesetz” ዝሰፈረ ሕጊ እዩ። እዚ ሕጊ ካልእ: ንሓተቲ ዑቕባን ንጽጉማትን ክወሃቦም ዝግዝግቦኦ ገንዘብ ውን ዝውስን እዩ። ኣብዚ ሕጊ ኣብ እዋን ብርቱዕ ሕማም ወይ ቃንዛ ጥራይ ሕክምናዊ ኣገልግሎት ክግበር የፍቅድ። ሕማቕ ኣጋጣሚ ኮይኑ ኣብ ዛክሰን ክሳብ ሕጂ ንሓተቲ ዑቕባ ዝዳሎ ናይ ጥዕና ካርድ የለን። እዚ ካርድ እንተዝህሉ ኔሩ ሓተቲ ዑቕባ ባዕላቶም ናብ ሓኪም ክኸዱ መኽኣሎም ኔሩ። በዚ መሰረት ዛጊት ሕክምናዊ ኣገልግሎት ክትረክብ ምስትደልዩ ክራንከንሻይን (Krankenschein) ተባሂሉ ዝፍለጥ ናይመሐከሚ ወረቐት ክትሕዝ ግድን እዩ። እዚ መሐከሚ ወረቐት ካብ ሶሻልኣምት (<span class="locationLink" name="556e2608941b3">Sozialamt</span>) ክትረክብ ትኽእል። ኣብዚ መስርሕ ጸገም ምስዘጋጥመካ ናይ ማሕበራዊ ኣገልግሎት ትሕጋጋዚ ሰራሕተኛ መይ ውን ካልእ  ምኽሪ ዝህብ ኣካል ተወከስ። ሕክምናዊ ሓግዝ ዘድልየካ ሶሻልኣምት ኣብ ዘይተኸፍተሉ እዋን ምስዝኸውን: ኣብ ኣገዳሲ ወይ ህጹጽ እዋን ንክፍሊ ህጹጽ ረዲአት ከተማ ተወከስ። ኣብ ሆስፒታል እንተድኣ ኣለኻ: ናይ ኣገደስቲ ዓበይቲ ሆስፒታላት ዝርዝር ኣብቲ ናይ ሓበሬታ ካርታ ተመልከት። ምስ ሓኪም ክትረዳዳእ መብዛሕትኡ ግዜ ከቢድ እዩ። ጽቡቕ ዕድል ኮይኑ ካልኦት ዝተፈላለየ ቋንቋታት ዝዛረቡ ብዙሓት ሓካይም ውን ኣለዉ። ነዚ ሓበሬታ ንምርካብ ንኻልኦት ብዙሓት ካልእ ትሕዝቶታት ውን ክጠቕመካ ዝኽእል ሓደ ኣፕ ”App” ምጥቃም የድሊ። እዚ ኣፕ ኣብዚ ምውራድ (ዳውንሎድ ምግባር) ይከኣል። ንእግረ መንገድና ስነኣእምሮኣዊ ሕማም ውን ከም ካልኦት ሕማማት ክሕከም ከምዝግባእ ከነብርሃልካ ንደሊ። ብፍላይ ምስ ጉዳይ ዓመጽ ወይ ጎነጽ ዝተኣሳሰር ጸገም እንተልዩካ: ሓኪም ስነ-ኣእምሮ ክትረክብ ክትጽዕር ኣለካ። ክፍሊ ሕክምና ኣእምሮ ”<span class="locationLink" name="557720d4f1055">Traumaambulanz</span>” ሕማቕ ስንብራት ናይ ዝሓድግ ማለት: ኩናት:ዓመጽ: ስቅያት: ተመኩሮ ዘለዎም ሰባት ኣእምሮኣዊ ሕክምና ክገብር ዝኽእል እዩ። ቋንቋ ጀርመን ብጽቡቕ ተዛሪብካ ዘይትኽእል እንተድኣ ኮይንካ: እቲ ሕክምና ብኣስተር¶ማይ ተሓጊዝካ ክፍጸም ይከኣል። ኣስተር¶ማይ ንምርካብ ዘድሊ ግዜ ሕማቕ ኣገጣሚ ኮይኑ ነዊሕ እዩ። ካልእ ዘሎ ተኽእሎ ኣብ <span class="locationLink" name="556e1d4585894">Medea</span> ምፍታሽ እዩ። እዚ ትካል ናይ ኣደን-ቆልዓን-ጉጅለታት ሕድሕድ ዝራኸቡሉ መደባት ይውድብ: ብተወሳኺ ውን ንደቀንስትዮ ምኽሪ ይህብ። ንደቂተባዕትዮ ውን ማሕበር ደቂተባዕትዩ ክፉት እዩ።
ኣስተውዕል: ናይ መንበሪ ፍቓድ ወረቐትካ ምስ ፖሊስ ብዝተኣሳሰር ጉዳይ እንተተታሒዙ እሞ ናብ ሓኪም ክትቀርብ ምስዝኸብደካ <span class="locationLink" name="556e1d4bf254c">Medinetz</span> ክሕግዙኻ ይኽእሉ እዮም። እዚ ብናይ ሕክምና ተማሃሮን ሓካይምን ዝቖመ ማሕበር ኮይኑ ብዘይ ናይ መንበሪ ፍቓድ ናብ ሓኪም ክትቀርብን ናይ መድሃኒት ኣገልግሎት ክትረክብን ክትክእል ዝገብር እዩ። ከይደንጎኻ ንጥዕናዊ ጸገማትካ ብዝምልከት ክትውከሶም ንምሕጸን።

<h2>7. ስራሕን ትርፊ ግዜን - ርክባት ምፍጣር</h2>
ብዙሓት ናይ እንቋዕ ደሓን መጻኹም ናይ ምትሕግጋዝ ማሕበራት ብፍላይ ንሓተቲ ዑቕባ ዝተዳለወ ዝተፈላለየ መደባት ይቕርባ እየን። ናብ ድረስደን ኣብ ቀረባ እዋን ዝመጻኻ እንተድኣ ኮይንካ ኸኣ እዚ መደባት ንዓኻ ዝያዳ ኣድላይ እዩ። እዚ ምትእኽኻባት ብዙሓት ኣብ ድረስደን ነዊሕ ዝተቐመጡ ከምኡ ውን ሓደሽቲ ሰባት ንኽትላለ ክሕግዘካ እዩ። ኣብዚ ቦታታት ብመጀመርያ ግዜ ብናይ ሓባራዊ ንጥፈታት እዩ ዝሓልፍ። ካልእ ውን ንዘለዉ ጸገማት ምስ ካልኦት ክትመያየጠሎምን ፍታሕ ክትረኽበሎምን ትኽእል። ክሳብ ሕጂ ብውሑዱ ኣስታት ሽዱሽተ ናይ እንቋዕ ደሓን መጻኹም ናይ ምትሕግጋዝ ማሕበራት ኣብዝተፈላለየ ከፋላት እዛ ከተማ ኣለዋ:
<span class="locationLink" name="556e1d35b069f">Willkommen in Löbtau</span> (እንቋዕ ድሓን መጻኹም ናብ ሉብታው): ፕሮህሊስ ሕብራዊት እያ: <span class="locationLink" name="556e1d42cea11">Prohlis ist bunt</span>, <span class="locationLink" name="556e1d47add2f">Gorbitz International</span> (ጎርቢትስ ኢንተርናሽናል), <span class="locationLink" name="556e1d3d87f99">Willkommen im Hochland</span> (ከባቢ  ፓፕሪትስ), <span class="locationLink" name="556e1d354601f">Laubegast ist bunt</span> (ሉበጋስት ሕብራዊት እያ): <span class="locationLink" name="556e1d4118730">Pieschen für alle</span> (ፒሸን ንኹሉ) ወይ <span class="locationLink" name="556e1d43b6579">Leuben ist bunt</span> (ሉበን ሕብራዊት እያ)። ከምኡ ውን ካልኦት ብዙሓት ንዓኻ ክፉታት ዝኾና ተራድኦታት ኣለዋ። ንኣብነት ኢንተርናሽናል ማእከል መራኸቢ ስፓይክ (<span class="locationLink" name="556e1d3a0df7c">SPIKE</span>) መራኸቢ መንእሰያት (መብዛሕትኡ እዋን ንመንእሰያት ዘአንግድ)። ኣብ ርእሲ‘ዚ ውን ጻዕርና ብመንገዲ እዚ ጽሑፍ ናይ ትርፊ ግዜ መደባቶም ምስ ዘፋልጡ ሰባት ሓበሬታ መለዋወጢ ባይታ ክንፈጥር እዩ። ስለዚ ኣብ ዓምዲ ሓበሬታና ክትዕዘብ ትኽእል።
ናይ ስራሕ ዕድል ምርካብ ብርግጽ እቲ መሰረታዊ ጸገም እዩ። ኣብ‘ዚ ናይ መንግስቲ ትካላት ጥራይ እዮም ናይ ስራሕ ክፉት ቦታ ዘቕርቡ። መብዛሕትኡ ከኣ ኣብ ዘለካ ደረጃ ትምህርቲ: ሞያን ዛጊት ዝዓመምካዮ ስራሓትን ዝምርኮስ እዩ። ናይ ቋንቋ ጀርመን ብቕዓትካን ምስ ካልኦት ሰባት ዘለካ ርክባትን ውን ብዙሕ ይሕግዙ እዮም። እዚ ብዘየገድስ ግና ናብ <span class="locationLink" name="556e1d4e90550">KAMA Dresden</span> መርሓባ ንብለኩም። KAMA ማለት ኣሕጽሮት ናይ „Kurse von Asylsuchenden, MigrantInnen und Asylberechtigten“ (ስልጠና ንሓተቲ ዑቕባ: ስደተኛታትን:ዑቑባት) እዩ: ካብ ሃገሮም ዝተባረሩ ኣብ ናይ ድረስደን ናይ ትምህርቲ ስርዓት ክስልጥኑ ዝደልዩ ሰባት እዩ ዝደሊ። እዚ ካብ ትምህርቲ ምኽሻን: ትምህርቲ ቋንቋ: ትምህርቲ ኢደ-ጥበብ: ክሳብ ናይ ኮምፒተር ፕሮግራሚንግ ስልጠና ይህብን: ንዝተማሃርካዮን ንዘለካ ፍሉይ ክእለትን ብወለንታዊ መልክዕ ከምተበክተሉን ተላልዮን ይገብርን። ብተወሳኪ ውን ሓደሽቲ ሰባት ንኽትላለን ርክባት ክትፈጥርን ይሕግዘካ እዩ። 

<h2>8. ዓሌታውነት - ህጹጽ ሓገዝ ንግዳይ</h2>
ዓሌታውነት ኣብ ምሉእ ዓለም ዘሎ ጸገም እዩ። ኣብ ሃገረ ጀርመን ውን እዚ ዓሌታውነት ብንጹር ዝረአ እዩ። ኣብ ድረስደን ከኣ ድሕሪ‘ቲ ኣብ ጥቅምቲ 2014 ዝጀመረ ምቅስቓስ PEGIDA (ፐጊዳ) ብዝያዳ ኩሉሕ ኮይኑ ይርከብ። እዚ ምንቅስቓሳት ንመብዛሕትኦም ሕቶታት ዑቕባ ክንጸጉ ዝጠልብ እዩ። በንጻሩ ሕና ኸኣ ምሳኻ ብቕንዕና ክንሰርሕ ንደሊ። እዚ ጸገም እዩ። ቅድሚ ኩሉ ንዓኻ። ምኽንያቱ ዓሌታውነት ብብዙሕ መንገድታት እዩ ዝፍጸም:  ሕማቕ ኣጠማምታ: ምክትታል ምንቅስቓሳትካ: ዘይትርድኦ ምፍርራሕ: ዘይምዕሩይ ኣተሓሕዛ ብሰብ መዚ ወይ ሰራሕትኛታት: ኣመና ቁጽጽር ብፖሊስን ኣካላዊ ጎነጽን ከጠቓልል ይኽእል። ኣብ ከተማ ድረስደን ብዙሓት ንዓሌታውነት ዝቃወማ ማሕበራት ይርከባ። ንሕና ከም ማሕበር ድረስደን ንኹሉ „Dresden für Alle“ ከኣ ብቐጻሊ ኣንጻር እዚ ዓሊተውንት ደው ክንብል ንደሊ። እዚ ዓሌታውነት ብኣሉታ እንተድኣጸልዩካ ናብ’ቲ ንግዳያት ሓገዝ ዝህብ ክፍሊ <span class="locationLink" name="556e1d3ca3475">RAA Sachsen</span> ተወከስ። ኣብዚ ብዙሓት ብስነ-ኣእሙሮኣዊ መንገዲ ጥራይ ዘይኮነ ብሕጋዊ መንገዲ ውን ክሕግዙኻ ዝኽእሉ ምኩራት ሰባት ክትረክብ ትኽእል ኢኻ። ኣብዚ ቦታ ክትኣምኖም ትኽእል ሰባት ውን ክትረክብ ትኽእል።

<h2>9. ንመሰልካ ምጥባቕ - ንባዕልኻ ኣብ ፖለቲካ ንጡፍ ምዃን</h2>
ምናልባት ኣብ ሃገርካ ኣብ ፖለቲካዊ መዳይ ትነጥፍ ኔርካ ትኸውን። ምናልባት ኣብዚ ዝተመርኮሰ ሕማቕ ተመኩሮ ይህልወካ ይኸውን። ተኣሲርካ ወይ ውን ከቢድ መቕጻዕቲ ወሪዱካ ይኸውን። ሰለማዊ ሰልፍታት ብጎነጽ ተፈቲሖም ይኾኑ: ናይ ጸጥታ ኣካላት ሃዲኖምኻ ይኾኑ። ምናልባት ውን እዞም ኩሎም ተመኩሮታት ዘይተንከፉኻ ክኾኑ ይኽእሉ። እንተኾነ ግን: ኣብዚ ሃገረ ጀርመን ከተጽቅጥ የብልካን። በንጻሩ እኳደኣ: ንባዕልኻ ኣብ ፖለቲካ ንጡፍ ክትከውን ክንዕድመካ ንደሊ። በዚ ከኣ ካብ ብዙሓት ማሕበራትን ውድባትን ሓገዝን ተመኩሮን ክትቀስም ትኽእል።
ባህላዊ ጉዳያት ዛክሰን Kulturbüro Sachsen ብቐጻሊ ናይ ነብሰ ምምዕባል ሰሚናራትን ወርክሾባትን ይህብ። ካብዚ ብኸመይ ኣብ ፖለቲካ ንጡፍ ክትከውን ከምትኽእል: ከምኡ ውን ብኸመይ ንኸቢድን ጽልግልግ ዝበለን ኩነታት መፍትሒ  ከተናዲ ከምትኽእልን ተመኩሮታት ክትቀስም ይከኣል። ማሕበር ሓተቲ ዑቕባ: ስደተናታትን ተፈናቐልትን ቅሉዕ <span class="locationLink" name="556e1d2cd0160">Netzwerk Asyl, Migration und Flucht</span> ዝኾነ ስጉምታት ብምውጣን ጉዳይ ስደተኛታት ንኽመሓየሽ ዝጽዕር ማሕበር እዩ። ናብዚ ማሕበር ውን ብቐጥታ ምውካስ ይከኣል። 
ብፍሉይ ዘገድስ ከኣ ካብ ሃገራቶም ብዝተባረሩ ስደተኛታትን ዝተወደቡ ምንቅስቓሳት ኣለዉ። ኣብ ምሉእ ሃገረ ጀርመን ዘለዉ: <a href="https://www.facebook.com/thevoiceforum" target="_blank">The Voice</a> ከምኡ ውን <a href="https://www.facebook.com/pages/Flüchtlinge-für-Flüchtlinge-Refugees-4-Refugees" target="_blank">Refugees4Refugees</a>. (ስደተኛታት ንስደተኛታት) እዮም። ኣብ ድረስደን ውን ብዙሓት ብስደተኛታት ዝተወደቡ ምንቅስቓሳት እለዉ። ምንቅስቓስ ሓተቲ ዑቕባ (<a href="https://www.facebook.com/AsylumSeekersMovement" target="_blank">Asylum Seekers Movement</a>) ንኹልኹም ሓተቲ ዑቕባ ሓቑፉ ብሓባር ንዝሓሸ ኩነታት ስደተኛታት ንምቅላስ ዝጽዕር ምንቅስቓስ እዩ። ረመንበሪንግ ካለድ (<a href="https://www.facebook.com/rememberingkhaled" target="_blank">Remembering Khaled</a>) ውን ተመሳሳሊ ዕላማ ዘለዎ ምንቅስቓስ እዩ።
ንእግረ መንገድና ውን ኣብ ድረስደን ሰለማዊ ሰልፊ ክትገብር ከምትኽእል ከነዘኻኽር ንፈቱ። ኣብ ዛክሰን እቲ ሃገራዊ ቅዋም ንጀርመናውያን ጥራይ ዘይኮነ ን“ኩሉ“  መሰል-ምትእኽኻብ ዘረጋግጽ እዩ። ካብዚ ወጻኢ ዝነግረካ ንዝኾነ ሰብ ምእማን ኣየድልን።
ኣብ ጀርመን ትገብሮ ፖለቲካዊ ንጥፈታትካ: ኣብ መስርሕ ሕቶ ዑቕባኻ ጽልዋ ክህልዎ ኣይግባእን ክህልዎ ውን ኣይክእልን።


<h2>10. ናይ መወዳእታ ነጥብታት</h2>
ናብ ከተማ ድረስደን ሓድሽ ብምምጻእካ ዘድሊ መባእታዊ ሓበሬታ ኣቕሪብናልካ ክንከውን ተስፋ ንገብር። ነዚ ሓድሽ ከባቢኻ ክትፍትሾ ከኣ ከነተባብዓካ ንደሊ። ብዝበለጸ ብኣውቶቡስ ወይ ብባቡር ምዝዋር ይከኣል። ከም ሓታቲ ዑቕባ መጠን ሕሱር ትኼት ክትዕድግ ዕድል ኣለካ። ስለዚ ካብ ሶሻልኣምት (Sozialamt ) ዝወሃብ ናይ ድረስደን መንቀሳቐሲ  Dresden-Pass (ድረስደንፓስ) የድልየካ። ነዚ ንምግባር ናብዚ ቤት-ጽሕፈት ስእሊ ሒዝካ ምምጻእ የድሊ። ቀጥታ እዛ መንቀሳቐሲ  ምስ ሓዝካያ ሕሱር  ትኬት ካብ ናይ መ¶ዓዝያ ኩባንያ DVB AG ኣብ ፖስት-ፕላትስ ብምግዛእ: ክሳብ ብወርሓዊ ትኬት ኣብ ቀዳማይ ዞን Preisstufe A1 ኣብ ምሉእ ከተማ ምንቅስቓስ ይከኣል።

ኣብ መወዳእታ ክንጸቕጠሉ ንደሊ: ኣብ ርእሲ እዘን ኣቐዲመን ዝተገልጻ ምሳኻ ብሓባር ሕብራዊት ድረስደን ክፈጥራ ዝጽዕራ ማሕበራትን ምንቅስቓሳትን ካልኦት ኣገዳሲ ጠቕምታት ክትረኽበሎም ትኽእል ቦታታት ውን ኣለዉ። ሓተቲ ዑቕባ ውን በተኻትን መጽለሊ ዘይብሎምን ኣብ ድኽነት ዝነብሩ ሰባት እዮም።  ኩሉ ግዜ መሰረታዊ ጥለባት ይጎድሎም እዩ። ስለዚ ልክዕ ከም ካልኦት ኣብ ድረስደን ዘለዉ ስራሕ ዘይብሎም ሰባት ካብ ብዙሓት ዝተፈላለያ ናይ ምትሕግጋዝ ማሕበራት ዝርከብ ናይ ሓገዝ ዕድላት ተጠቃሚ ክትክውን ትኽእል ኢኻ። ኣብ ድረስደን ኖይሽታድት (Neustadt) ዝርከብ ኡምዞንስትላደን <span class="locationLink" name="5570b8fcd6b1c">Umsonstladen</span> (ነጻ ድኳን): ስሙ ከምዝሕብሮ ብዘይ ጻማ ወይ ብዘይ ክፍሊት ንብረት ይህብ። ኣብዚ ድኳን ክዳውንቲ ጥራይ ዘይክነ ካልእ ኣቕሑ ውን ክትረክብ ትኽእል። ኣብ ካሪታስ መከቢ ክዳውንቲ (<span class="locationLink" name="5570b8db255b3">Kleiderladen der Heilsarmee</span>) ዘሎ ውን ንከምዚ ዘገልግል እዩ። ቆልዑ እንተለውኻ: ንቖልዓ ዝኾኑ ኣቑሑ እንተደለኻ „ምልውዋጥ-ክዳውንቲ ቆልዑ ድረስደን ጎርቢትስ“ (<span class="locationLink" name="5570b8afd85a5">Kinderkleider-Tauschbörse Dresden Gorbitz</span>) ከምኡ ውን ካለብ መአከቢ ክዳውንቲ (<span class="locationLink" name="5570b93510e5a">Kaleb Kleiderkammer</span>) ንቖልዑ ዝኾኑ ናውቲ ዝርከብዎም እዮም። እዚ ኩሉ እንተድኣ ዘይሓጊዙ: ኣብ መርበብ ሓበሬታና ምውካስ ይከኣል። ምናልባት ትደልዮም ንዘለኻ ነገራት ንሶም ከኣ ክህቡዎም ድሉዋት ዝኾኑ ካልኦት ሰባት ኣብ መላእ ድረስደን ባዕልኻ ክትረክብ ውን ትኽእል ኢኻ።
